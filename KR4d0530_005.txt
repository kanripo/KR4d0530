# -*- mode: mandoku-view; -*-
#+TITLE: 蛻菴集
#+DATE: 2015-08-25 00:13:18.759469
#+PROPERTY: ID KR4d0530
#+PROPERTY: BASEEDITION SBCK
#+PROPERTY: JUAN 卷五
<pb:KR4d0530_WYG_005-1a>¶
欽定四庫全書¶
　蜕菴集卷五　　　　　　　元　張翥　撰¶
　　七言律詩¶
　　　雪中早朝¶
北風吹雪浩漫漫曉出津橋立馬㸔春入上林花樹早¶
水連平地海波乾金城萬雉㣲茫濕月闕雙龍贔屓寒¶
今日天顔知有喜紫宸朝下散千官¶
　　　過李陵臺(分教/上京)¶
<pb:KR4d0530_WYG_005-1b>¶
路出桓州山縵迴僕夫指是李陵臺樹遮望眼仍相弔¶
雲結鄉愁尚未開海上羝羊秋牧罷陵頭石馬夜嘶哀¶
英雄不死非無意空遣歸魂故國來¶
　　　喜雪簡社友(廣/陵)¶
今朝臘日初飛雪一白先期報嵗豐坐見洪荒還太古¶
信知造化自虚空詩情畫意天機外和氣歡聲帝力中¶
便欲訪君僧舍去凍泥晴滴阻西東¶
　　　清明日大風雨¶
<pb:KR4d0530_WYG_005-2a>¶
陰霾連日惡風生老去愁多骨亦驚天色昏昏轉黄濁¶
春光冉冉又清明隣家醁酒初開瓮游女香車不出城¶
須為杏花賒一醉誰家園裏有鶯聲¶
　　　西興渡¶
攜家迢逓過西陵江霧㣲消海日升帆影晝驚沙上鴈¶
船聲斗落岸頭氷果園霜後初分橘漁浦潮平各下罾¶
嵗晚不思行路倦剡中佳興正堪乗¶
　　　送春答何髙士¶
<pb:KR4d0530_WYG_005-2b>¶
湖山不見暮雲渾楊栁風寒早閉門情在舊㳺花歴歴¶
酒淹殘睡雨昏昏種桃道士今何處采芍騷人不返魂¶
欲識傷春無限意杜鵑枝上有啼痕¶
　　　夕次楊村¶
煙中帆影落舸峩繫纜沙邊已夜過風驟數聲來海樹¶
月移半暈入天河得歸始覺形神王望逺空留感慨多¶
坐聽舟人語明發蘆花秋水正増波¶
　　　清明雨晴游包山龍華寺過慈雲䫈¶
<pb:KR4d0530_WYG_005-3a>¶
當年玉輦此經行古寺猶題扈從名龍鳯䜟空山氣歇¶
馬牛刼換海波平野桃著雨春紅落嶺路埋雲濕翠生¶
日暮人歸煙樹黑飢鼯啼雨上宫城¶
　　　雷火焚故宫白塔(辛未二月/十三日)¶
聲聲起蟄乍聞雷驟落千山白雨來恐有怪龍遭電取¶
未應佛塔被魔灾人傳妖鳥生譌火誰覓胡僧話刦灰¶
豈復神靈有遺恨冷煙殘燼滿荒臺¶
　　　中秋樂陵驛玩月(考官李狀元/王助教同行)¶
<pb:KR4d0530_WYG_005-3b>¶
西風吹盡馬蹄塵涼夜中庭暫解巾華月團團生兔腹¶
黑雲片片散魚鱗鬢毛老去如黄葉詩思秋來滿白蘋¶
樂飲與君須達曙舉杯相屬恰三人¶
　　　家居九日(時余祝子類值/酒禁丁未歳也)¶
病餘瘦骨不勝秋早起驚寒已索裘安得酒酬佳節醉¶
從教花為老人羞螟蛉有子寧嫌祝蛺蝶無知底用愁¶
却笑江湖舊詩客凄涼猶憶少年㳺¶
　　　喜雪答鶴齋薛逸人¶
<pb:KR4d0530_WYG_005-4a>¶
曉雪初飛應嵗華因風吹起整還斜石田不種皆成玉¶
瑤界非時自雨花道士擁爐衣類鶴麻姑送酒髻如鴉¶
懸知此際神逰處只在蓬萊海上家¶
　　　七月二十七日書所見¶
杏花樹底血猶紅一宿星痕雨洗空鳯闕追班聽帝詔¶
羽林坐甲衞皇宫天官占候徴𤣥象國士精誠貫白虹¶
引領雲間望笙鶴朝來佳氣已蔥蔥¶
　　　辱井欄(為御史/所破)¶
<pb:KR4d0530_WYG_005-4b>¶
好事能收斷石存摩挲堪憶古雲根樓空野燹鐘何在¶
宫沒寒蕪井已眢古篆半留欄上字妖姬猶有墓中魂¶
試捫凹處殷紅濕不是胭脂是血痕¶
　　　十一月六日大明殿賀清祀禮成¶
大明宫殿彩雲間花底㣲風響佩環陛㦸九重周虎士¶
御筵咫尺望龍顔犬牙磐石諸侯國豹尾鈎陳百辟班¶
漏下五門朝退晚日邊佳氣滿西山¶
　　　存道元帥師宗感時及陡遡山竢刀寨入貢次¶
<pb:KR4d0530_WYG_005-5a>¶
　　　　韻二詩送歸關戍¶
徼外頻傳羽檄飛將軍三起著戎衣空山狐兔無藏窟¶
平陸龍蛇有殺機已見趙佗知漢徳更令孟獲識天威¶
此行整頓蠻荒了箐雨瀘煙好賦歸¶
羣蠻連嵗閧滇中陡遡山前喜挂弓萬里籌邊頻却敵¶
半生憂國早成翁塞垣烽火方無警幕府文書已上功¶
奏賦歸來五雲閣漢庭不獨數嚴終¶
　　　送謨侍者還江陰¶
<pb:KR4d0530_WYG_005-5b>¶
禪裓無塵錫杖青一龕天竺更南屏楊枝徧洒瓶中水¶
貝葉時繙笈内經舊業池菱秋漠漠歸舟江樹曉冥冥¶
今朝又作蕪城别何處鐘聲入夜聽¶
　　　寄陳敬初郯九成¶
憶昨閶門綰栁條逺煩相送過楓橋夕陽陌上東西路¶
春水江頭早晚潮老境此心惟白社英年何處不青霄¶
詩林别後應俱進時遣郵筒慰寂寥¶
　　　寄俊上人¶
<pb:KR4d0530_WYG_005-6a>¶
不見俊公今十年武林留偈竟茫然苕溪寺已空塵刼¶
蒲室燈還有别傳晒衲石根隨夕照題詩竹裏濕秋煙¶
何時近一牛鳴地老去山中伴夜禪¶
　　　寄智及上人¶
故人逺在越江南何日相尋過海帆少借禪房一十笏¶
全繙經藏五千函寒爐撥火冝煨芋夜月裁詩定倚杉¶
儗結願香歸未得碧蓮花老補陀巖¶
　　　寄見心上人次韻¶
<pb:KR4d0530_WYG_005-6b>¶
自入赤墀青瑣間舊逰禪侣亦闌珊青山只憶招提境¶
白首初辭供奉班馬為空羣猶蹻蹻鳥能求友自關關¶
終期一舸相尋去知在姚溪第幾灣¶
見說錢塘别築城凄涼風景若為情湖堤栁盡曽㳺路¶
石壁苔荒舊刻名老我無能如燭武何人可飲勝公榮¶
沃洲勝㑹還容續即擬山中隠計成¶
　　　懐翟文中¶
君留越甸長懷我我在京華幾夢君佳句每從愁裏得¶
<pb:KR4d0530_WYG_005-7a>¶
逺書忽向病中聞船來海口人爭㟁兵滿淮南火照雲¶
今日臨風倍凄斷白頭清淚共紛紛¶
　　　江山覽勝樓¶
白雲東南相蕩浮中有隠者之飛樓千峰影落華蓋晚¶
一水寒通彭蠡秋鮫人機杼或聞響山鬼窟宅疑藏幽¶
為問仙家借黄鵠我欲題詩來上頭¶
　　　寄别陳渭叟¶
空山花發春事幽道人結屋居上頭胡麻隨水有時得¶
<pb:KR4d0530_WYG_005-7b>¶
杏子成林誰敢偷金銀氣雜丹光現澗壑響帶松聲流¶
寄語黄鶴一相别獨立蒼茫歌逺逰¶
　　　遊天竺寺¶
石梁濺水濕蒼苔陰洞傍穿澗底回殿閣金銀從地湧¶
山林圖畫自天開龍隨僧到分雲住猿任人呼下樹來¶
逰興未䦨斜日盡馬頭呼酒尚徘徊¶
西湖之西天竺深天香滿風多桂林老猿引子下髙樹¶
流水與雲來逺岑上方已變刼灰黒古磵長帶秋嵐陰¶
<pb:KR4d0530_WYG_005-8a>¶
清輝娛人且歸去後夜明月來重尋¶
　　　通𤣥觀(内侍劉敖修真結菴於此髙宗/御書通𤣥二字榜之賜名能真)¶
羽蓋翩翩下九重江鄉秋晚滯仙蹤信傳真府憑青鳥¶
劍舞瑤臺走碧龍頃刻風雲興五嶽須臾雨澤慰三農¶
殷勤欲問參同契雙舄遄飛未易從¶
　　　題張外史馬塍新居¶
窈窕丹房古磵阿長松脩竹繞層坡桃園隠者時相遇¶
茒洞仙人夜或過沆瀣杯寒供曉食青㝠笙響答空歌¶
<pb:KR4d0530_WYG_005-8b>¶
白雲浮出池痕滿知是龍泓宿雨多¶
　　　登六和塔¶
江上浮屠快一登望中烟㟁是西興日生滄海横流外¶
人立青冥最上層潮落逺沙羣下鴈樹欹髙壁獨巢鷹¶
百年等事豪華盡怕聽興亡懶問僧¶
　　　上清薛茂𢎞虞内翰以鶴齋號之為賦¶
羽人新得虞翁號歸築衡茒並翠㣲丹室有風鳴夜帳¶
斗壇多露濕秋衣畫中昨者薛少保華表當年丁令威¶
<pb:KR4d0530_WYG_005-9a>¶
直擬身形鍊相似玉笙吹上白雲飛¶
　　　登金山吞海亭了翁韻賦¶
危亭突兀戴鼇頭俯視滄溟一勺浮龍伯衣冠藏下府¶
梵王臺殿起中流扶桑夜色三山日灧澦江聲萬里秋¶
老我惜無吞海句但磨崕石記曽逰¶
　　　寄成居竹隠居¶
青袍朝士困京華此老蕭閒竹滿家山壓窮愁詩强項¶
海枯渇肺酒槎牙商巖未採芝如草彭澤將歸菊有花¶
<pb:KR4d0530_WYG_005-9b>¶
孤負江頭理漁事短篷春雨夢漚沙¶
　　　題唐子華畫王師魯尚書石田山房¶
秋水橋邊紅葉林數家茒屋傍青岑岡頭種玉朝煙煖¶
隴上鋤雲宿雨深摩詰輞川宜入畫少陵韋曲自成吟¶
束薪嵗晚來同煑應許山中道士尋¶
　　　賦中書左曹小瀛洲¶
東曹地迥集名郎宛是仙家紫翠房閶闔上通天咫尺¶
蓬萊移出海中央金波日暖浮鳷鵲玉樹春濃下鳯凰¶
<pb:KR4d0530_WYG_005-10a>¶
幾度夢回清夜直此身如在五雲鄉¶
　　　三月朢日逰虎丘寺題小吳軒¶
海湧峰前雲樹盤佛宫飛閣出㠝岏虎來古冢金精白¶
龍卧秋池劍影寒禪老説空留壊石鬼仙題雨下虚壇¶
憑髙不盡登臨興更借西山晚翠看¶
　　　題舒嚕存道元帥平師宗三州卷後¶
不用牙璋逺出師將軍憑軾下邊陲僰酋爭歃金盤血¶
漢使髙懸玉帳旗司馬文章傳太史武侯威略震南夷¶
<pb:KR4d0530_WYG_005-10b>¶
只今父老蘭滄上擬刻寧蠻第一碑¶
　　　送李孟端奉祀天妃祠北歸¶
萬里函香出漢廷楚江南下越山青祠光夜現天妃火¶
騎氣秋瞻使者星三島鳯麟環碧海九關虎豹隔青冥¶
君才冝掌絲綸美為述文章襲六經¶
　　　虚齋贈四明王道士¶
髙齋聞在荔枝林曲几方牀宴坐深大道無形元寓器¶
至人於物不容心三山雲氣通寥泬一室天光入照臨¶
<pb:KR4d0530_WYG_005-11a>¶
我欲壺中收藥去石田瑤草共相尋¶
　　　呉江¶
坐倚風檣看太湖波濤澒洞半三呉寒通上畍咸池氣¶
黑入中流水伯都雲暗蛟龍應起立雪深鴻鴈自驚呼¶
望亭有酒宵堪醉買得漁家一尺鱸¶
　　　寄題杜原父懐友軒¶
尺五城南近世紛移家本並武夷君他年功業誰青史¶
此日山林自白雲石氣曉侵書幌濕溪聲時雜棹歌聞¶
<pb:KR4d0530_WYG_005-11b>¶
故人已有同棲約仗䇿行穿虎豹羣¶
　　　題黄州管氏懐坡堂¶
玉局仙人雲錦裳騎龍一夕下黄岡峩峩冠蓋生陳迹¶
落落江山有耿光謫宦六年名益重懐賢千古意何長¶
君侯此舉誠佳事未數儋州載酒堂¶
　　　瓜州與成居竹王克純登江風山月亭¶
風起西津斷客艘熊家亭上得憑髙雲移鳥影沈江樹¶
雨帶龍腥出海濤開闢自天留壯觀登臨如我老英豪¶
<pb:KR4d0530_WYG_005-12a>¶
放舟擬就金山宿一夜清寒襲錦袍¶
　　　奉答新仲銘禪師¶
呉楓初冷鴈連天夢在江南野水邊詞客欲歸嗟老大¶
美人不嫁惜嬋娟豺狼正爾當官道龍象於今護法筵¶
我識新公老禪衲一燈蒲室是真傳¶
　　　贈馬易之¶
萬里征帆渡越江兹遊奇觀世無雙海中蓬島金銀闕¶
天上玉堂雲霧牕吾道政須求柱石詩壇從此避旌幢¶
<pb:KR4d0530_WYG_005-12b>¶
青林白谷歸休地懐抱因君得暫降¶
　　　氷蟾為金齊賢賦¶
老蟾素魄稟金精千嵗玻瓈幻結成明水夜零隂隧凍¶
丹書秋滿肉芝生腹凝寒露藏虚白影入銀河浴太清¶
擬問姮娥乞靈藥與君騎向廣寒行¶
　　　呉江王氏水雲深處¶
潮平天濶開詩境冝著幽亭俯碧潯閒許釣徒分半席¶
靜饒沙鳥占全林青連河漢秋無極黑入菰蒲晚易陰¶
<pb:KR4d0530_WYG_005-13a>¶
更好扁舟明月夜醉攜長笛冩龍吟¶
　　　送式無外歸髙麗¶
三韓山水有靈暉秀出斯人了佛機岳寺禪餘留偈别¶
王城齋罷戴經歸瓶收滄海降龍入錫度秋空近鶴飛¶
只恐故林雲卧後一鐙秋老木棉衣¶
　　　散木軒為陳則虚髙士賦¶
散木軒中一散仙形雖如槁氣蒼然路松正自為明誤¶
社櫟還因不用全梁棟無心聊閱世山林有地可長年¶
<pb:KR4d0530_WYG_005-13b>¶
碧牕日靜忘機事悟得南華第四篇¶
　　　送宋本禮部狀元調選還京¶
聖主求賢禮數崇策名髙步冠南宫乗槎析木天津上¶
奏賦甘泉鹵簿中染翰墨凝仙掌露護衣香散御爐風¶
只今帝業熈千載正待儒臣黼黻功¶
　　　春日懐柯博士¶
建章鶯囀曙光初上直門開漏㸃疎花擁西清森仗衞¶
星臨東壁煥圖書漢庭長者多推轂楚國騷人早卜居¶
<pb:KR4d0530_WYG_005-14a>¶
為問五雲仙閣吏綵毫春咏近何如¶
　　　題張性之提舉靜學齋¶
隠者城南水竹居蕭然一室白生虚傳聲吳㑹名家後¶
探道農黄邃古初日影上簾晴晒藥露涼侵戸夜翻書¶
元知靜裏工夫大欲乞靈方一起予¶
　　　送劉侯赴大理¶
萬里南雲入馬蹄蠻酋迎拜過阿黎將軍拔劍歌𤣥武¶
使者乗軺祀碧雞六詔星文開井絡兩關鳥道揷天梯¶
<pb:KR4d0530_WYG_005-14b>¶
聖朝謀帥先詩禮努力籌邊息鼓鼙¶
　　　送柯敬仲之京¶
給事先皇禁邸中歸來空抱小臣弓魚龍夜落黄河水¶
鴻鴈秋征白霫風郢國善歌推宋玉漢庭能賦待揚雄¶
如君必用才優俊重見金閨尺籍通¶
　　　題逺碧樓¶
江上樓居景自清闌干朝暮傍陰晴數峰殘雨雲間濕¶
一水斜陽島外明樹隔釣歌分浦出風移帆影近牕行¶
<pb:KR4d0530_WYG_005-15a>¶
綵衣白髪冝春酒更喜田園樂事成¶
　　　二月朢日湖上值風¶
疾風吹浪滿重湖雲掩西山一半無黄帽牽船依㟁過¶
蒼頭按鶻繞林呼鶯花世界如春夢煙雨樓臺是畫圖¶
童穉兹逰今白髪斷橋斜日重踟蹰¶
　　　寄觀志能照磨¶
鼇背三山最上峰美人手把玉芙蓉仗圍泰畤傳宵燎¶
漏下層城踏曉鐘錦瑟無塵飛刻鴈金壺有墨洒雕龍¶
<pb:KR4d0530_WYG_005-15b>¶
老懐已託王郎道早晚歸營北澗松¶
　　　十二月二十七日雪寒奉㫖賜宴史局¶
聖主恩榮六賜筵玉音躬聽相臣宣史裁東觀何殊漢¶
人在瀛洲總是仙御酒如春浮浩蕩宫花與雪鬬嬋娟¶
微生此日沾休澤祇望丹宸祝萬年¶
　　　初度日病起不能飲諸友載酒集書樓偶賦見¶
　　　　意¶
細雨東風泛曉煙草痕青過竹籬邊春當揆度靈均日¶
<pb:KR4d0530_WYG_005-16a>¶
老及知非伯玉年病眼紛紜花似霧吟懐跌宕酒如泉¶
諸君有意留迂叟擬買雷塘百畝田¶
　　五言長體¶
　　　題辜徳中瑞竹亭¶
江館當西澨山堂向北隅舊樊聊補壊新竹復嘘枯嘉¶
此神明勞森然雨露濡賢才世閩海之子冠洪都生意¶
原無息休徴固有符渾涵由地脉騰達即天衢故業詩¶
書逺能官俊造須材稱人似玉賔待鳳將雛照映丘園¶
<pb:KR4d0530_WYG_005-16b>¶
重流傳賦咏俱擬同嘉樹傳來作瑞筠圖¶
　　　送成禮部誼叔察訪守令河南山東¶
厯數開千載明良㑹一時朝廷嚴守令宵旰為黔黎南¶
服方多故東州復阻飢郎官膺簡拔使者出詢諮此命¶
於今重如君衆論推直承亷察往肯作畏難辭靈雨隨¶
華轂流風度綵旗草兼驄一色栁與轡同絲梁宋分淮¶
甸青齊並海涯政苛嗟虎猛民散念鴻離罷軟寧勝任¶
奸貪只自私中牟因雉見單父得魚知或有隳其職誰¶
<pb:KR4d0530_WYG_005-17a>¶
能慎所司張絃從急緩朗鑒各妍媸治道誠先務皇心¶
實在兹俱為良吏選足慰逺人思空濶青雲步孤髙玉¶
樹姿暫傾冠蓋餞行赴簡書期事業懸鐘鼎光華映羽¶
儀歸來前席問請入史臣詞¶
　　　送彭大年真人祀東海東嶽東鎮¶
國典崇常祀名山仰岱宗聖王欽所遣使者肅惟恭禮¶
自唐虞秩神知造化鍾天門開&KR1005;嵲日觀上巃嵸零雨¶
行清道浮雲起盪胸宿齋分鶴帳朝饗發鯨鐘吹溢安¶
<pb:KR4d0530_WYG_005-17b>¶
歌進靈來衞仗從御香分晻靄佩玉響瑽瑢美薦懐椒¶
糈精誠奠璧琮東流瞻巨海列鎮到諸峰瀛島遙相望¶
仙人或此逢岳祇調虎豹水怪帖魚龍星墜祠光白煙¶
涵瑞氣濃振衣臨濬壑飛蓋拂長松庶物消餘沴洪河¶
復故蹤年祥報齊魯地寳出雷澭嘉澤羣方洽明時百¶
職供回車冝訪問弭節可従容世祚祈千億元功賛九¶
重禁庭歸福處有待頌東封¶
　　　寄題顧仲瑛玉山詩一百韻¶
<pb:KR4d0530_WYG_005-18a>¶
治理逢熈運欽明仰聖皇至仁侔覆載上德配軒唐大¶
業勤宏濟元臣協賛襄賢科收俊造庭實璨圭璋入貢¶
徠符拔儀韶下鳳凰普天均雨露絶域總梯航每念京¶
師食遙需漕府糧神妃所芘護颶母敢飛揚前隊貔貅¶
發先驅罔象藏冷颷鼓萬舵朱火耀連檣帝敇申嘉惠¶
祠官按典常賞勞兼湛濊(時賜省臣/漕臣酒幣)旌烈特巍煌僕本¶
中林士久陪東觀郎遂叨乗驛傳徧與禮靈場簜節雕¶
龍飾華旗畫隼翔衝流度鄞越陟險過泉漳緬彼湄洲¶
<pb:KR4d0530_WYG_005-18b>¶
嶼嶄然鉅海洋蛟穿崕破碎鯨蹴浪撞搪震鼓轟空濶¶
奔帆截渺茫島衣迎使舸瘴霧避天香嘉薦歆芬苾陰¶
功助翕張精誠致工祝景貺答禎祥賈舶傾諸國輿圖¶
奄八荒身雖距閩嶠志已畧扶桑裴洞三生夢温陵十¶
月涼兹遊平昔冠夙願一朝償女髻皆殊製蠻音各異¶
鄉地偏宜荔子人最貴梹榔釀鹿肥漂酒蟯蠔液滿房¶
招賢簇車騎揮掃積縑緗窮臘纔竣事暄春始趣裝劍¶
津傳警急汀賊起狓猖獠砦旋戡定藩垣慎扞防思親¶
<pb:KR4d0530_WYG_005-19a>¶
彌切切行役更遑遑狐死嗟奚首龜占喜允臧封崇晏¶
塢内木拱計峰旁(仲春至杭卜山于武康克襄先/藏塢在計籌山下即予新墳)薄宦¶
祇牽率孤蹤易感傷暫為江左客誰洒墓頭漿逝矣川¶
塗阻凄其涕淚滂南轅恰啼鴂北路復鳴螿粤若婁東¶
邑由來漢太倉機雲存故宅吳㑹畫雄疆遯跡晞髙士¶
(謂有梁/鴻山)遺風挹讓王厥田尤沃衍比歳適豐穰老我張¶
承吉新知顧辟彊聞君占形勝築室恣徜徉鐵笛留嚴¶
客青錢乞泰娘杏韉紅叱撥蘭柱繡鴛鴦闢徑通佳處¶
<pb:KR4d0530_WYG_005-19b>¶
栽桃帶栁塘脩梧羽葆蓋美竹碧琳瑯列岫濃螺色澄¶
湖淨鏡光鳥邊嵐漠漠魚外水泱泱鶴駐逰仙館鸞鳴¶
種玉岡投竿釣月檻隠几讀書牀雲結芝英秀花團桂¶
樹蒼舫齋青篠箔漁舍綠苔牆棟宇環相屬園池鬱在¶
望直疑金谷墅還似輞川莊未獲窺詩境相邀到草堂¶
開樽羅綺饌侑席出紅妝婉態隨歌板齊容綴舞行新¶
聲綠水曲穠豔大隄倡宛轉纒頭錦淋漓蘸甲觴弦鬆¶
調寳柱笙咽炙銀簧倚䇿驂聨轡鈎簾燭遶廊僰僮供¶
<pb:KR4d0530_WYG_005-20a>¶
紫蟹庖史進黄麞卜晝寧辭醉留歡正未央分司莫驚¶
坐刺史欲無腸是集俱才彦虚懐共頡頏珠璣散咳吐¶
律吕應宫商鄭老經術富于仙詞翰長琦初燈並照郯¶
華驥同驤璧色牋毫健吟篇綵繪張拈題爭㸃筆得句¶
倐盈箱勁敵千鈞彀精逾百錬鋼語奇凌鮑謝體變失¶
盧楊瑛甫早有譽亨衢那可量摶扶看怒翼騰達待蜚¶
黄旣篤朋情重仍持雅道昌披襟視肝胆刻琰播文章¶
永契欣依託衰蹤頓激昻盍簮承偉餞授簡藉餘芳自¶
<pb:KR4d0530_WYG_005-20b>¶
鄙㝠搜拙徒令屬對忙端如享敝帚何異貯奚囊談笑¶
聊堪接賡酬曷足當吾猶鄶以下公等楚之良瓠落渾¶
無用艱難寔備嘗擬為覂駕馬竟作觸藩羊筋力頻馳¶
騖功名幾慨慷不嫌成晚合深幸際時康邂逅因斯㑹¶
暌違又一方匆匆把别袂眷眷賦河梁鴻鴈清秋日蒹¶
葭昨夜霜關山凝朔氣星斗麗寒芒疾病家多難歸休¶
嵗亦陽苦心甘寂寞短髪任蒼浪漏屋愁荷蓋塵衣惜¶
蕙纕杜陵非固懶賀監豈真狂回首長追憶緘詩逺寄¶
<pb:KR4d0530_WYG_005-21a>¶
將乾坤浩今古此意詎能忘¶
　　　元日靈臺官以初四日己酉時享遂以嵗除日¶
　　　　受誓於中書乃免朝賀紀詩八韻¶
清廟當春享彤庭放早朝扈鳴更厯正龍集轉寅杓瑞¶
日開黄道卿雲映絳霄八方周象譯九奏舜簫韶爐暖¶
香生术杯紅酒泛椒新符鬱壘換候琯女夷調有待寛¶
書下行看戰甲銷衰年今可隠歸老故山樵¶
　　　分題送京兆趙耕師尹之臨安路帥府照磨得¶
<pb:KR4d0530_WYG_005-21b>¶
　　　　通海湖¶
萬頃平湖碧浮光映泬㵳秀山純漫影滄海暗通潮瘴¶
黒雲相蕩春澄雪未銷潤沾蒙部濶川合洱河遙秔稻¶
收田利蒲魚入市饒雨歸龍氣濕晴浴鶴媒驕夾樹迷¶
深箐流花落野椒氊來蠻婦漂船放僰僮橈帥府開荒¶
甸英才屈下僚此心同逝水日夜向東朝¶
　　　送劉貞庭總管之嘉禾(御史宣/徽院判)¶
牧守膺民寄循良不數公使君新建隼御史近乗驄内¶
<pb:KR4d0530_WYG_005-22a>¶
府聲華著専城控制雄老成歸物望清切簡宸衷紫綬¶
盤銅虎朱旛擁畫熊焚香迎父老騎竹走兒童檇李名¶
藩古勾吳地利通粤從師次後俱在震隣中水暗臺隍¶
月雲寒鼓角風蠻氛猶漲黑戰血未消紅聖主方圖治¶
台司亦即戎頻煩綸綍下次第甲兵空公等宜宣力王¶
臣固匪躬關防先武備國計務農功黄霸徴當最陽城¶
考欲同蒼旻飄勁氣白日照精忠萬象天樞北三山海¶
市東旱龍俄作雨(時喜得/雨故及)陽鳯已鳴桐善政風須變虚¶
<pb:KR4d0530_WYG_005-22b>¶
襟理自融平生經世志要似節軒翁¶
　　　福唐張氏永思堂¶
自昔閩多士吾宗世有人共聞兩孝子永慕百年親僾¶
若音容在巍然棟宇新秋筵仍几杖温鼎自淳珍草娯¶
稱觴地花迎戲綵辰流芳變春雨精思動秋旻風教關¶
民俗文章藉史臣聲詩播休美正為盛時陳¶
　　　成居竹有書報甥傅君亮至揚州言其家與外¶
　　　　表舅呉仲益及婦家二叔學生韓與玉全家¶
<pb:KR4d0530_WYG_005-23a>¶
　　　　無恙喜甚有懐¶
始得平安信渾紓悵望心爭看尺素字絶勝萬黄金危¶
甚初秋警幾於平陸沈蜂屯昱嶺上豨突浙江潯縦爾¶
驅鋒鏑能逃磔斧砧官軍俄克復亂首即成擒城市半¶
焦土親朋多好音已知生有路蹔免淚沾襟老子歡殊¶
劇家人酒快斟狂歌敲手板醉倒脱頭簮黎庶思甦息¶
皇天願照臨國威雖震叠兵氣尚蕭森自顧形骸累仍¶
嗟嵗月侵懐歸畏吏議承乏念官箴虎豹關非逺龍蛇¶
<pb:KR4d0530_WYG_005-23b>¶
水更深豈無黄石略虚遣白頭吟落日耿殘雪浮雲生¶
夕陰枯萁聞齕馬疎樹見棲禽松竹荒須理茒茨破可¶
尋前身本道士不是戀山林¶
　　七言絶句¶
　　　送林崇髙還武夷山¶
雲巖巖下聘君家長記宵談到曙霞今日隴頭誰洒飯¶
鷓鴣啼老白桐花¶
武夷山中毛竹多神君一去奈山何松風猶帶琅璈響¶
<pb:KR4d0530_WYG_005-24a>¶
散入遺音作棹歌¶
　　　七月朢日徐勉自武林來得兩訃音¶
海舟隔嵗望回音及得回音恨更深從此逺書無用寄¶
九原蕪沒轉傷心¶
外來喪逝訃音來女嫁桐陵亦告哀老眼今朝方是哭¶
百年心事總成灰¶
　　　予京居廿稔始置屋靈椿坊衰老畏寒始製青¶
　　　　鼠袍且久乏馬始作一車出入皆賦詩自志¶
<pb:KR4d0530_WYG_005-24b>¶
五槐濃綠蔭門前東宇西房數十椽不是衰翁買屋住¶
歸時留作僱船錢¶
青鼠毛衣可禦寒秃襟空褏放身寛遮頭更著狐皮㡌¶
好箇儂家老契丹¶
淺淺輕車穏便休何須髙蓋與華輈短轅不作王丞相¶
下澤聊為馬少游¶
　　　讀瀛海喜其絶句清逺因口號數詩示九成皆¶
　　　　寔意也¶
<pb:KR4d0530_WYG_005-25a>¶
一日糧船到直沽呉罌越布滿街衢新詩將作如干首¶
為問郯郎有買無¶
接糧御史性情真斷事官來苦怒嗔索酒索錢横生事¶
遭風遭浪肯知人¶
客牕昨夜北風髙猶似乗船海上濤明發先宜覓貂鼠¶
喚人來作禦寒袍¶
虎賁坐甲夜傳更千步廊街鼓柝聲未許離人眠得熟¶
馬蹄車鐸又天明¶
<pb:KR4d0530_WYG_005-25b>¶
拂郎之馬走千里獨立長嘶凡馬空昔在江南看圖畫¶
今來天廏識真龍¶
賽娘十五解新聲楊栁腰肢怯囀鶯好冩潘郎胡十八¶
敎伊傳唱滿京城¶
長川妓子早晨來戴笠騎驢帕擁腮總在狹斜坊裏住¶
敎坊日日聽差回¶
杖履尋花虎丘寺壺觴按曲館娃宫阿成殺受呉中樂¶
請入風沙海浪中¶
<pb:KR4d0530_WYG_005-26a>¶
結束黄騮粉畫韉更投西市買長鞭知儂已有南歸日¶
户部來催助燕錢¶
大風塵土漲天飛遮眼烏紗拍馬歸還是洞庭湖水好¶
待郎來浣舊征衣¶
　　　大年小景¶
一川風栁綠傞傞古木茅茨近澗阿漢上無人船不渡¶
水禽飛處夕陽多¶
春澹空山不自聊幽花老畫國香銷只今愁絶沅湘路¶
<pb:KR4d0530_WYG_005-26b>¶
誰與侯芭賦楚招¶
采采幽芳不盈把好收風露入銅瓶虎丘老衲今何在¶
思見蘭芽石上青¶
　　　㓜闇宗師以詩招賞海棠文申有詩見約次韻¶
自是仙家春日遲紫綿無數裊柔絲憑君多置看花酒¶
肺渇如今似漏巵¶
環樞堂上遲明來要向花前不放杯只恐狂風無顧藉¶
盡將春色委蒼苔¶
<pb:KR4d0530_WYG_005-27a>¶
好懐日近少曽開心憶湖山曽屢囘不是故人多雅致¶
誰能相約看花來¶
　　　亷子祐歸省金陵且就秋試作三絶句贈别¶
故園歸思浩無涯更聽啼鵑惱客懐後夜月明應有夢¶
先隨潮水過秦淮¶
陌上吹衣栁絮風凭君莫放酒杯空歸舟總是傷情處¶
一路殘山剰水中¶
自昔髙科取俊英布衣徒步到公卿廟堂今日求材切¶
<pb:KR4d0530_WYG_005-27b>¶
正待諸君䇿治平¶
　　　王杲東白墨蘭樵題詩用韻其左并寓所懐¶
光風葉葉露香新欲采幽芳惜暮春幾度玉笙吹夜月¶
瀟湘雲斷不逢人¶
　　　早出北城迎社稷香輿¶
我如老馬怯征鞍推起東牕欲起難昨日風雷驅雹過¶
滿衣明月五更寒¶
　　　偶成二絶句簡魯威學士¶
<pb:KR4d0530_WYG_005-28a>¶
雲物凄涼小雪初半庭殘菊蝶來疎連朝筆硯多忙事¶
借得東泉學士書¶
病起頭顱不可風南牕晴日正融融天憐老境無差使¶
乞與詩篇酒醆中¶
　　　小㳺仙詞¶
清華公子並騎龍直過蓬萊第一峰親見海中城闕好¶
半栽玉樹半芙蓉¶
五色煙中玉女牕鳯歌鸞舞一雙雙除是飛瓊方教得¶
<pb:KR4d0530_WYG_005-28b>¶
紫簫吹徹不成腔¶
來不分明去不言紅椒花露濕妝痕巫娥已逐夢魂㫁¶
十二碧峰愁暮猿¶
月圃羣芬次第開步前紅露下瑤階摴蒱偶共真妃博¶
賭得雙頭白燕釵¶
道人寄我紫邏山時復賣藥來人間石潭薄晚有龍鬬¶
滿谷濕雲無路還¶
五嶽真官立帳前露蕪香靄落瓊筵夜深醮罷各歸去¶
<pb:KR4d0530_WYG_005-29a>¶
一一馬聲嘶上天¶
美人臨水笑相邀自解羅巾擲作橋同覓雲間仙伴侣¶
杏花壇上聽吹簫¶
月帳新開蘂輦過桂花涼露洒天河雙星一夜叙離别¶
狼藉碧蓮秋露多¶
　　　招韓伯清泛湖¶
南園攜手賞芳紅喚取能歌盛小叢傳與春風留杏萼¶
明朝開向曲聲中¶
<pb:KR4d0530_WYG_005-29b>¶
段橋春水綠初柔便有羣鳬來上㳺好借鴟夷盛酒去¶
玉簫吹上畫船頭¶
　¶
　¶
　¶
　¶
　¶
　蜕菴集卷五¶
<pb:KR4d0530_WYG_005-30a>¶
蜕菴集跋¶
右潞國張公詩集若干卷廬陵沙門大杼北山之所編¶
集也先是潞公於元季多故之際薨於燕都由其無後¶
北山為之經紀葬事未幾天兵北伐燕都不守北山取¶
其遺藁歸江南凡選得九百首將刋板以行扵世或有¶
問於余曰北山釋之有道者宜視身為外物而乃汲汲¶
於故人詩集得非未能遺情乎余謂之曰至人不遺情¶
古之髙僧猶不能免如梁慧約以苦行得道為帝王師¶
<pb:KR4d0530_WYG_005-30b>¶
而哭其亡友甚哀至賦詩曰我有兩行淚不落三十年¶
今日為君盡併洒秋風前北山念潞公無後平日交友¶
又皆異世淪謝懼其泯沒無傳故仗義而為之然亦何¶
害於道其與約之情則一也當元統甲戌間余識潞公¶
於金陵後㑹於燕都于錢塘盖三十餘年固非一日之¶
好觀北山斯舉豈能無動於中謹書卷末如此若潞公¶
之詩名震耀海内不俟余之稱美故勿論洪武十年冬¶
天界善世禪寺住持天台釋宗泐識¶
